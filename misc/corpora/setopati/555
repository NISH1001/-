सोलुखुम्बु देउसाका सीताराम राई माओवादी लडाकु शिविरमा बसेर तलब लिइरहेका बेला परिवारका सदस्य भने उनलाई ‘बेपत्ता’ बनाउँदै राज्यकोषबाट राहत रकम बुझिरहेका थिए । तर, राईले लडाकु शिविरबाट स्वेच्छिक अवकाश लिई पाच लाख रुपैयाँ पनि बुझेको पत्ता लागेपछि अहिले उनी पक्राउ परेको खबर अन्नपूर्ण पोष्टले छापेको छ

प्रहरीका अनुसार लडाकु शिविरमा बसेका राई बेपत्ता भएको भन्दै उनका परिवारका सदस्यले २०६८ मा जिल्ला प्रशासन कार्यालय सोलुखुम्बुबाट एक लाख रुपैयाँ राहत रकम बुझेका थिए । सशस्त्र द्वन्द्वका बेला राज्यबाट बेपत्ता बनाइएको भन्दै परिवारले राहत रकम लिएका थिए ।

प्रहरी नायब उपरीक्षक सुदनसिंह बस्नेतले राज्यकोष दुरुपयोग गरेको पत्ता लागेपछि राईलाई पक्राउ गरी बिहीबार स्थानीय शान्ति समितिमा बुझाएको जानकारी दिए ।। स्थानीय शान्ति समितिले थप प्रक्रिया अघि बढाएपछि राईमाथि कानुनी कारबाही हुने उनले बताए । यस विषयमा एकीकृत नेकपा माओवादीका नेताले भने कुनै प्रतिक्रिया दिन मानेनन् ।




