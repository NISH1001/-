गौतम बुद्धको जन्मस्थल विश्व शान्तिको उद्गमथलो लुम्बिनीमा रहेको अखण्ड शान्तिद्वीपलाई बिहीबार दक्षिण कोरिया ल्याइएको छ । तिब्बतको पोताला, चीनको फ्रेमेल, छिन्दाङ, छिन्ताउ बौद्ध बिहारहरूमा प्रज्ज्वलन गर्दै नेपालबाट प्रस्थान गरेको १३ दिनमा शान्तिद्वीप कोरिया आइपुगेको आजको कान्तिपुरमा खबर छ । राष्ट्रपति रामवरण यादवले शान्तिद्वीप वैशाख ६ गते हस्तान्तरण गरेका थिए ।

चीनको छिन्ताउबाट बुधबार प्रस्थान गरेको द्वीपलाई भोलिपल्ट बिहान स्थानीय समयअनुसार ११ बजे इन्च्छन हारबरमा ल्याइपुर्‍याइएको थियो । हारबरमा कोरियाका बौद्धमार्गी समाजसेवी, पत्रकार र नेपाली संघसंस्थाका प्रतिनिधिले स्वागत गरेका थिए । शान्तिद्वीप यात्रामा ६८ बौद्ध लामाका साथै १० कोरियाली पत्रकार थिए ।

द्वीपलाई दक्षिण र उत्तर कोरियाको सीमाना मुन्सान नजिकै रहेको शान्ति पार्कमा प्रज्ज्वलन गरेर शान्तिका लागि प्रार्थना गरिएको थियो । दुई कोरियाबीचको द्वन्द्व चर्किरहेका बेला शान्तिद्वीप यात्रा र प्रज्ज्वलनले शान्ति स्थापनामा सहयोग पुग्ने विश्वास आयोजकले व्यक्त गरेका छन् ।



